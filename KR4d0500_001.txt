# -*- mode: mandoku-view; -*-
#+TITLE: 伊濱集
#+DATE: 2015-08-25 00:12:09.655824
#+PROPERTY: ID KR4d0500
#+PROPERTY: BASEEDITION WYG    
#+PROPERTY: JUAN 卷一
<pb:KR4d0500_WYG_001-1a>¶
欽定四庫全書¶
　伊濵集卷一　　　　　　　元　王沂　撰¶
　賦¶
　　　函谷關賦¶
客有逺適於西土兮聊游盤乎關東窺河流之奔放兮¶
眄髙掌之遺蹤衍平臯之如席兮豁函谷之谾谾觀天¶
險之固䕶兮據五達而隆崇廼喟然而嘆曰遐乎邈然¶
姬徳之衰也有真人焉致虚克極兮守静曰篤遊物之¶
<pb:KR4d0500_WYG_001-1b>¶
初兮而立於獨綴明月以為佩兮製青霞而為服厭中¶
區之溷濁兮朅逺遊以觀復乗素蜺之脩幡兮綷雲蓋¶
而虹旗駟青虬之連卷兮先雲浮之陸離矞狂奔而警¶
蹕兮走招摇與黔雷焱騰踊而㳫颯兮曵光耀之葳蕤¶
詔陵陽以疾驅兮吾將往乎南娭巨靈下襲而奔突兮¶
颺紫氣之逶迤歴函關而弭節兮與尹喜乎相期著微¶
言之元妙兮垂金薤之瑰竒曰無名天地之始兮有名¶
萬物之母聽之而不聞兮視之而不覩唯恍唯惚兮以¶
<pb:KR4d0500_WYG_001-2a>¶
閲衆甫喜眩然而自失兮㣲夫子誰發吾之醯雞何天¶
地之大全兮吾茫洋而不知廼谷神於元牝兮載營魄¶
而髙馳相與過太乙之所居兮歴崑崙之嵗魁驅松喬¶
與偓佺兮役羡門乎三危軼列缺之倒景兮飡沆瀣而¶
充飢越八紘而朅度兮渉流沙而徘徊風樅樅而扶軑¶
兮雲来迎而襂纚矍欃槍與旬始兮格澤歘其揚輝羾¶
閶闔而謁帝兮帝亦欣然而来祇命西王母以上夀兮¶
玉女鼓瑟而舞雲師乗虛亡以獨存兮超寥廓而忘歸¶
<pb:KR4d0500_WYG_001-2b>¶
悲人寰而下視兮擾羣蟻之紛移伊兹關之形勢兮為¶
強暴之所恃若乃嬴秦虎視列國犬猘開關延敵鳥散¶
麋沸又若羣雄雲擾漢祖龍驤項羽梟冽縱火擅強烽¶
燧之勤井幹之固戰馬屯雲猛士如雨既已勢窮力竭¶
變滅無餘河深華髙草生故墟聖朝以四海為家八荒¶
為居普天所覆咸沾咸濡不烽不吏匪柝匪符示王者¶
之無外廓四㑹之通途吾將觀紫氣之遥遥俟青牛之¶
仙車傳清浄之言樹雍熙之輿陋文景之迫隘躡羲軒¶
<pb:KR4d0500_WYG_001-3a>¶
之元符¶
　　　溫泉賦¶
客有遊於臨汝之山徘徊溫泉之上喟然嘆曰山之有¶
泉猶人之氣也吹之則寒呵之則溫蓋其性之自然而¶
無待於外也彼狃于靈砂暮石酷烈之氣惑于燭龍熒¶
惑潛照之怪葢昧乎物理之大而囿于耳目之隘然泉¶
之為湯者在在有之而驪山汝水獨以名著詎以乘輿¶
後宫之所臨幸歟吾是以嘉斯泉之遇也當其盛時綺¶
<pb:KR4d0500_WYG_001-3b>¶
疏璇題玉璫璧英魚龍飛動眩人目睛及其勢徂事變¶
光沉響息翳之以荒煙古木罥之以澤葵藂刺薪翁漁¶
子之所灌沐木魅山精之所嘯集於是騷人墨客凝思¶
寂聽登髙逺望嘆息成詠以為亡國之遺迹吾又以哀¶
斯泉之不幸吾嘗歌乆視之遺詩想輿衞之雄麗煙霏¶
靄兮千官風雨忽其萬騎三思之鬼蜮昌宗之狐媚涸¶
斯泉之流而不足以湔其耻俄而白日西匿獰風振沙¶
野羽嘯其叢薄寒鴟鳴兮枯槎灌莽杳而無際心慘惻¶
<pb:KR4d0500_WYG_001-4a>¶
其無涯吾亦按轡而去恐山川之神笑其言之誇也¶
　　　放山雞賦¶
乆栖遲於山澤厭羽族之珍竒嘉兹禽之自得固殊智¶
於羣飛抱耿介之貞性表瑰麗之妍姿煥繡膺兮丹頸¶
炫披霓之仙衣﨑幽閒之容止逺人境之喧卑栖遐深¶
以是適照滄浪而自怡匪華軒之是乗豈雕籠之能羈¶
聊優游兮飲啄與憂患兮長辭何巧夫之艱險設雲羅¶
以見縻旅燕雀而為擄傷羽毛之低摧詎文采之賈禍¶
<pb:KR4d0500_WYG_001-4b>¶
將狷潔而殃罹敢微軀之自保念疇侣之暌違適野叟¶
之見售動余心之長悲始縳布之甚急旋釋儀而縱歸¶
詎羊公之責報抑簡子之是希無求友而遭賣無啄食¶
而觸機偶六翮之未鎩聊逺舉而遐嬉嗟微𩔖以喻大¶
聊抒意而成詩¶
　　　勤耕堂賦¶
冨州鄒福名堂曰勤耕莆田陳衆仲既銘而福請余不¶
已乃為之賦曰浮西江以遐逝擇瘠土而歸耕躬劬勞¶
<pb:KR4d0500_WYG_001-5a>¶
而不貳庶善心之由萌時輟耒以太息感先民之所程¶
苟嚮義之或違諒余心之未寜好風東来兮膏雨宵零¶
升陽潤土兮氷渙川盈嘉植阿那兮羽鳴嚶嚶川原髙¶
卑兮錦機紅青夜飯牛以悲歌晨擁犂而戴星忘駢胝¶
之作苦幸襏襫之蔽形綿綿秧針衣被清泠荀令置膝¶
兮武子過庭雖娟秀之可愛卒未知其所成既幽慄乎¶
旱魃又明懼乎螽螟謹嵗功之云始分百憂之怦怦獰¶
飇霣葉兮蟋蟀宵鳴𣺌黄雲之彌望鎌挃挃而風生舍¶
<pb:KR4d0500_WYG_001-5b>¶
蓋避堂祖疎辭榮顧耒耜之在壁猶盤盂之有銘託陋¶
質於昭世旅譲耕之遺氓穫同穎之嘉禾數盈虧之階¶
蓂從君子之好脩羌羽儀於上京躬勞瘁以踰紀亦含¶
芬其吐馨詎桑梓之悠曠愧蒸嘗之弗營惟垂穎而顧¶
本指南雲而效誠嵗冉冉其云暮渺悁悁之余情収疇¶
昔之逸豫修初服以南征¶
　　　雪竹軒賦¶
大梁王希孟榜軒雪竹師魯道人為賦曰江空嵗暮僵¶
<pb:KR4d0500_WYG_001-6a>¶
立萬木有偉青士強項不屈初秀挺以立玉倐錚鏦而¶
響筑虚室生白若逃空谷柙鎮帷以懸犀裘堆膝而裁¶
鹿擁殘爐而敧㡌甘龜手以肥粟清聲逺響倐斷還續¶
起而視之羣仙鶴馭羽衣縞服雲情風纛空曠出沒豈¶
居家之此君而籜龍之諸族也邪嗚呼噫嘻堅貞則有¶
立潔白斯無欲虚心所以持身敷澤所以成物豈惟徜¶
徉以卒嵗葢將繼君子之遐躅¶
　　　嘯臺賦¶
<pb:KR4d0500_WYG_001-6b>¶
阮嗣宗酒酣登臺箕踞甚逸眼空四海神遊八極既騁¶
望以慷慨乃長嘯而自適聲清厲而彌長音磞硠而絡¶
繹或徘徊而縈雲或激躍而裂石或逺響之澎湃或餘¶
哀之剽急雲變色而凝飛鳥悲鳴而舉翼清飇振而若¶
厲流泉咽而如泣研羣聲之至清含自然之鍾律滌埃¶
&KR0381;之溷煩聊超然而獨立忽仙去兮不返遺兹臺之岌¶
岌嗚呼噫嘻斯人之不可得也士固有大言而欺世虚¶
名而無實然味言而察其志循名而觀其識則真偽之¶
<pb:KR4d0500_WYG_001-7a>¶
分奚啻白黒也當其慟窮途歎廣武豈昏冥之是逃抑¶
遺世而不顧俾其遘辰得位以奮厥志則將伏南陽之¶
軌躅馳東山之極摯惜其懐瑾握瑜乆幽而不試樂邱¶
壑之栖遲銜杯酒以自肆貞而不諒遯以傲世過故臺¶
而一弔動志士之歔欷¶
　　　望思臺賦¶
出湖城而西騖兮眺泉鳩於中塗弔漢武之肆暴兮憫¶
戾園之無辜忽孤墉之如塊兮曰歸来望思之遺墟吁¶
<pb:KR4d0500_WYG_001-7b>¶
趙虜之讒賊兮亂廼國猶摴蒱武雄畧其焉在兮曾不¶
寤夫覆車初犬臺之召見兮冠歩摇而垂輸固將竄巧¶
以逞志兮帝已湔拭其逃逋知銜毒以肆噬兮寜畏夫¶
宗滅而身屠間茂陵之猜忌兮實惑神而信巫親文成¶
而溺五利兮耗生民於怪迂挾蠱道以祝詛兮疑左右¶
之是圖抑天道之好還兮聊假手乎憸夫彼長平與陽¶
石兮加顯戮乎其孥探隱伏以或慊兮詐夜祠以沾濡¶
瘞桐木於宫闈兮卒嫁禍於帝儲哀淺謀之狂傅兮爰¶
<pb:KR4d0500_WYG_001-8a>¶
昔鑒於扶蘇盗父兵以戮充兮冀忿忿之或攄獨寃結¶
以誰語兮將何適而容軀懿三老與千秋兮銷惡運兮¶
無餘焚横橋其已晚兮徒興哀於既徂築新宫以永思¶
兮魂煢煢其焉如緬先王之儲貳兮唯端良之與居峙¶
博望以延士兮雜衛翼以壬諛哀持身之不謹兮卒失¶
勢以就誅帝復信譌而𥊏殺兮不能慎夫厥初搆禍敗¶
之弗救兮徵蚩尤以為符興余悲於千古兮聊盤桓以¶
躊躇陟古馗之谽谺兮盼頽基之蓁蕪歌青蠅以一弔¶
<pb:KR4d0500_WYG_001-8b>¶
兮遂慷慨以成書¶
　　　不寐賦¶
何杪秋之遥夜兮塊獨處兮心怦感嵗月之徂邁兮蹇¶
邅廻而無成悵反側而不寐兮紛所憂其相仍聊披襟¶
以容與兮聿發憤而揚清澹蒼蒼之天宇兮流孤月之¶
熒熒横明河兮素練萬籟寂兮無聲練余心於元妙離¶
塵垢之營營歌逺遊以激烈兮飡沆瀣之宵零存亭毒¶
之正靈兮息擾擾之外慕履孔徳之窕冥兮超遺俗而¶
<pb:KR4d0500_WYG_001-9a>¶
不顧吾以元氣為車兮以㣲風為御𣺌遨翔于太清兮¶
孰云桎梏之未固夫何美人之遥遥兮乗翠雲而容與¶
哀吾生之孔艱兮淹躊躇而弗能去及行迷之未逺兮¶
還吾返乎故宇聞至言以斟酌兮幸年嵗之未暮稽同¶
人之先號鑑北叟之後悟聊肆志以從容復何憂而何¶
懼¶
　　　看雲賦(為吳閒/間作)¶
太虚清明極靈無聲風雨霜露性命咸貞日餘惟星月¶
<pb:KR4d0500_WYG_001-9b>¶
遡虧盈昭回在上獨雲多形或魚鱗之錯錯或車葢之¶
軿輧泰山崇朝六合同氣目不容瞬倐若掣幟已霑溉¶
乎穜稑復覆䕃乎弱穉馬駞轀輬是知朔方氛祲正祥¶
占臺書常何質無而神有而隱顯鉅細之叵量也元隱¶
子于是延佇而睇之重歌曰我觀於天雲有物兮輪囷¶
扶輿生𦕈忽兮變無化有亦其神兮離有入無反乎真¶
兮九州百物象其精兮一氣之嘘龍或憑兮蒸烰歘霱¶
油然昭倬又將焉名兮¶
<pb:KR4d0500_WYG_001-10a>¶
　　　胡桃木賦¶
吾廬之陽峙嘉植兮受命於天物莫比兮修榦巍峩鉅¶
葉旎兮屹如承天中立不倚兮鴟梟不集矧毒螫兮逺¶
彼邪惡斯明哲兮纍纍佳實薦之珍兮膏以自澤徳潤¶
身兮厥材之良剖犧尊兮不青不黄而自文兮林林天¶
壤寓奚異兮或斷溝中萬乗器兮使然者誰抑偶置兮¶
曷若斯木徳之備兮明告君子以為類兮¶
　　四言古詩¶
<pb:KR4d0500_WYG_001-10b>¶
　　　短歌行¶
南山采樵林木未凋北厓多薪&KR0625;何岧嶤白雲在巔驚¶
風日飄豺虎相逐猿猴可招長嘯倐往睨彼柯條匪材¶
不經中則乃遥荆棘鈎衣瀑流喧囂還顧舊鄉心旌摇¶
摇商山採芝巢由避堯絶唱千載清風寥寥五十負薪¶
行歌車塵彼獨何心我思古人¶
　　　和溪釣者圖¶
流泉幽幽釣絲浮浮風濤既逺雲木相繆方之舟之竹¶
<pb:KR4d0500_WYG_001-11a>¶
竿恒持鯨鯢弗顧鰋鯉何為今焉在溪伊昔望海彼美¶
釣徒志尚千載洪岡之東其誰與同欸乃天際悠然清¶
風¶
　　五言古詩¶
　　　古詩(一以送克哷景兖入梁其二以謝張子/文應舉訪余伊上兼簡汴中諸名勝)¶
山童照伊白日瘦埋雲黄雍容車騎都長卿薄遊梁文¶
采麗宫錦鄒枚歛其光我飄山林牢三見天雨霜公如¶
左右手易親復難忘交深出苦語愜於冬飲湯夷門二¶
<pb:KR4d0500_WYG_001-11b>¶
三友問我行與藏長吟歸田賦亂以囚山章¶
桴槎在江湖行止非所期誰云山澤間見此鸞鳳姿人¶
生㑹面難肯憚鞍馬疲遥迎長伊湄枯榆媚寒曦親友¶
話存沒學問訪闕遺醉語雜嘲謔曽不我瑕疵君憐我¶
疎懶我愛君坦夷而能致斯人孰謂余數竒傾葢即分¶
襟歸馬三振鬐仰看孤雲飛摇摇心南馳山寒梅未破¶
何以寄相思¶
寒月侵山軒朔吹鳴竹牖夢中逢故人談笑共杯酒怪¶
<pb:KR4d0500_WYG_001-12a>¶
我趨塵埃短褐㡬露肘相望曉天星相思令人瘦丈夫¶
屬有念虛名等箕斗曽聞子公書出此釣竿手平生張¶
平子矯矯文章叟懸知月旦評應憶忘年友¶
　　　感秋六首¶
寂寂重寂寂窮巷秋氣集逺家誰晤言披書了今夕斯¶
文家舊物蚤嵗事雕飾橘柚本不遷敢望為羽翼謬䝉¶
時髦知風雅共推激一從縛卯申坐覺憂患積緬懷下¶
帷年我自適其適茅屋濕風霜青燈破寥閴蠨蛸懸壞¶
<pb:KR4d0500_WYG_001-12b>¶
牖蟋蟀語空壁豈無故林思奈此世故力已矣勿復云¶
清愁漲胸臆¶
我愛黄翁材筆力追二班校尉亦已侯老將猶行間憶¶
昔懐刺遊為翁數解顔譬彼絶壑松䕃此幽谷蘭祕方¶
不我諱汲深良獨難相思千山表惆悵遥夜䦨夢中不¶
識路月明江水寒¶
黄子富文章皎皎有仙骨當年牧羊處白石秋草沒相¶
思欲面論夢想扁舟兀安得啟𤣥關玉佩聽清越分我¶
<pb:KR4d0500_WYG_001-13a>¶
金華雲烹茶對山月¶
屋角月吐明蛩吟亦知候夢中逢故人談笑共杯酒勿¶
云千山表黙坐能邂逅秋雨老菰蒲澄江明橘柚想見¶
登臨處驪珠滿衣袖¶
秋草何青青秋花亦叢叢上有弄芳蝶下有悲吟蛩清¶
霜日以厲摇落隨西風所寄終不移捐軀以相從惜哉¶
時不與幽恨何其終¶
吾愛荆隱君忍窮剛自怒生涯魚乞水文采豹藏霧憶¶
<pb:KR4d0500_WYG_001-13b>¶
昔垂兩髦朝夕親杖屨只今皮毛落真實尚如故秋風¶
欺逺客索索語庭樹何以慰相思長吟不知曙¶
　　　由竹壩望錦川桃李春色如畫有懐陳邑令¶
渉淺上輿梁慿髙眺鄉縣灼灼桃李花層層逺皆見兵¶
餘草根盡此地芳菲徧氣暄雉雙雊景淑鶯百囀邑里¶
齒故繁絃歌俗丕變懐賢思如渇敷政速於傳孰是潘¶
安仁而猶宓子賤¶
　　　皷吹入朝曲¶
<pb:KR4d0500_WYG_001-14a>¶
笳皷覲皇州銀鞍鞴紫騮九衢白石静雙闕彩雲浮介¶
胄揖上將珮珂趨列侯清光邇廷陛喜色動宸旒&KR0640;陳¶
塞下事起進幄中籌披甲復上馬望京將起樓赤丸躍¶
劒室精彩拂星流萬嵗奉明主節旄歸海頭¶
　　　無倪舟¶
太虚以為川元氣為我舟傲睨八極表恍如乗桴浮問¶
津建徳國弭棹逍遥邱回首太行路摧輪多悔尤¶
　　　夜汲¶
<pb:KR4d0500_WYG_001-14b>¶
如夢復如醉長夏困炎熱披衣聽琴筑古井来新汲呼¶
童下兩綆隨我有孤月雪乳泛瓶罌寒光洗肝鬲百年¶
㡬瓢飲所適初不擇寜須好事人記此王粲宅¶
　　　題李溉之别業紅雲島¶
曲折藏一邱蔫錦千樹桃東風落紅雨㸃綴宫錦袍春¶
漲緑未波晴光漾輕舠承明自厭直不是秦人逃¶
　　　九日同樂大成諸公小集¶
甘雨不時降浮雲清旦隂賜衣候南極吹㡌眺東林陽¶
<pb:KR4d0500_WYG_001-15a>¶
烏歛精彩征鴈流逺音為客戀故土還鄉乖宿心蕭條¶
黄菊徑憔悴碧蘿岑賔御得晚合朋樽勞夕斟凉月照¶
前席清風吹我衿美人隔千里遑恤故意深灼灼芙蓉¶
花乃在幽澗潯夜分更相即秉燭調素琴¶
　　　雞武關¶
亭亭雞武關盤棧石奮角俯窺井千尺仰視天一握長¶
林細若髪峭壁立如削兒孫立羣峯蟻垤視嵓壑江流¶
走其下怒響雷震薄猨猱相戰慄金碧氣參錯東陋鐡¶
<pb:KR4d0500_WYG_001-15b>¶
堂峽西卑劒門閣乃知天設險所以嚴擊柝遐方減氛¶
祲行旅若郛郭我生亦何幸長嘯倚寥廓¶
　　　洪贊曉行¶
兩山勢環合嵐重路不分須臾上東旭帚掃羣峯雲聯¶
巒髻鬟擁斷坂綺繡文凉飈從西来禾黍揚清芬野老¶
倚杖立草蟲鳴相聞悠然故園思欲返麋鹿羣君恩諒¶
未報華髪徒紛紛¶
　　　傅夢臣淮漕使遺愛詩¶
<pb:KR4d0500_WYG_001-16a>¶
塩貨重古今淮漕蓋其首出節付羣材詢謀欲經乆豈¶
惟國用足亦欲民生厚官居等傳舎其政固多苟課額¶
嵗以増紛紛誰與守煎户日困窮吏職又習狃追徵急¶
星火犴獄常紛糾懸鶉不掩脛破甑或無糗窮隂不得¶
滷往往死鞭杻鄉閭人所懐今也棄而走倒懸而不救¶
詎為民父母傅公由荷橐選使自朝右下車未云㡬剔¶
蠧什八九清風抑豪梗甘澤活枯朽將更積年弊上疏¶
明析剖民瘼置不問誰當執其咎蠲䕃十萬額措法貽¶
<pb:KR4d0500_WYG_001-16b>¶
厥後吏民總懽躍如釋萬鈞負至今淮甸間歌頌不容¶
口公今位中書大展經濟手賡歌南風絃坐見人財阜¶
孰云恵一方海宇躋仁夀¶
